---
title: "NOVICE št. 29, MAJ 2014"
date: 2018-05-04T11:40:21+02:00
draft: false
tags:
  - "Izlet"
  - "Novice"
---

Letošnja volilna skupščina Društva prijateljev Ptuja je bila 27.3.2014 v prostorih M-hotela. Prisotnih je bilo 22 članov društva, ki so izvolili Milana Kneževiča za predsednika, Mira Gaveza za podpredsednika, Majdo Čeh za blagajničarko, Antona Dvorška za tajnika ter Rajka Šugmana, Branko Bezeljak, Rudija Ročka, Marijana Frasa, Mirana Kumpa, Davorina Poherca in Jelko Šolmajer za člane izvršnega odbora. V nadzorni odbor so bili izvoljeni Janez Zemljarič za predsednika ter Vera Sluga in Marko Rajšter za člana, v častno razsodišče pa Boris Žnidarič za predsednika, Vida Lipovšek in Marta Rau kot članici.

Ena izmed sprejetih nalog za leto 2014 je tudi organiziranje izleta in letos se bomo


**14\. junija odpeljali v Prlekijo.**


**Zbirališče je park Tivoli v Ljubljani**

**07.00: Odhod proti Prlekiji .**
  <!--more-->
**09.00: Prihod v Mihovce pri Veliki Nedelji** in voden ogled križniške Velike Nedelje. Tam si     bomo ogledali pražupnijsko cerkev Svete Trojice, v kateri se nahaja najstarejši     krstilnik na Slovenskem in grad – stara križniška komenda z etnološko zbirko in     razstavo Velika Nedelja skozi stoletja.

**10.30: Prihod v Ormož** in voden sprehod skozi eno najsodobnejših kleti na Slovenskem, ki ga zaokrožimo s **pokušnjo vrhunskih vin jeruzalemsko – ormoških goric**.

**12.00: V gostilni Prosnik v Ormožu** bomo imeli prleško malico na žlico s postržjačo. Pijača po izbiri in v lastni režiji.

**14.00: Prihod na Razkrižje** in ogled kovaškega muzeja. Kovač bo na šaljiv način razložil zgodovino kovaštva v Prlekiji in prikazal nekatere kovaške veščine.

**15.15: Prihod v Ljutomer**, prleško metropolo, v kateri se je davnega avgusta 1868 zgodil 1. slovenski narodni tabor. Ljutomer je znan, med drugim po kasaču, kasaškem športu in prvem muzeju kasaštva, slovi pa tudi po prvem filmskem zapisu na Slovenskem leta 1905.

**17.00: Prihod v Železne dveri** na turistično kmetijo Belec, kjer bomo uživali v lepem razgledu, dobri hrani in žlahtni vinski kapljici. Tukaj bo možnost nakupa izdelkov domače obrti, ki jih pod blagovno znamko Unikat prodaja družina Belec ter nakupa zelo kakovostnih vin. Za šaljiv vložek bo poskrbel gospod Belec z izdelavo prleškega potnega lista, zato vse zainteresirane opozarjamo, da s seboj prinesejo »veljavne osebne izkaznice, ali druge pristne dokumente, s katerimi boste dokazali svojo istovetnost«.

**19.00:** Prihod v najbolj znan in z zgodovinsko anekdoto ozaljšan kraj v Prlekiji – **Jeruzalem**, kjer si bomo lahko ogledali cerkev Žalostne matere božje, jeruzalemski dvorec, obiskali vinoteko in trgovino s spominki.

**20.15: Odhod proti Ljubljani** s predvidenim prihodom ob 22.30 uri.

**Cena izleta je 25,00 EUR** po osebi in jo boste poravnali v gotovini na avtobusu.
V ceno so vključene vstopnine, vodenja in obroki hrane ter kozarec vina ob pokušini vina v ormoški kleti. V ceno ni vključena druga pijača in tudi ne izdelava »Prleškega potnega lista«, ki stane 5,00 EUR.



Podrobnejše informacije [o Prlekiji, na voljo s **klikom na povezavo**.](/img/novice/OPISI_KRAJEV_V_PRLEKIJI.doc "OPISI_KRAJEV_V_PRLEKIJI.doc")


